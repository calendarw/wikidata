"Kim dla muzyki poważnej był Yehudi Menuhin, kim dla jazzu był Stephane Grapelli, tym jest Dave Swarbrick dla folk-rocka". Tak parę lat temu na festiwalu w Cropredy został zapowiedziany jeden z najbardziej wpływowych i poważanych muzyków brytyjskiego folk-rocka. Swarb znany jest przede wszystkim z występów w Fairport Convention w latach siedemdziesiątych; przez pewien czas praktycznie liderował tej popularnej grupie. Jest uwielbiany za żywiołową, choć precyzyjną, grę na skrzypcach, charakterystyczny głos -- który niestety po tracheotomii stracił -- ale także za autorstwo dziesiątków przebojów gatunku.

Płyta "English Fiddler -- Swarbrick plays Swarbrick" jest składanką o tyle ciekawą, że wszystkie zamieszczone na niej hity wykonane są na nowo, z towarzyszeniem muzyków, z którymi Swarb grywał w ciagu swej długiej kariery. Prócz pozycji już klasycznych, takich jak "Carthy's March", "Crazy Man Michael" czy "Rosie", na płycie znalazły się utwory stosunkowo nowe: "My Heart's In New South Wales" czy "Mrs. Marriott". Mnie jednak najbardziej ucieszyły interludia z Fairportowego "Jack O'Rion" nagrane w formie samodzielnych utworów: "March of the Last" i "Miss Stevenson/Turnabout". Swarb, znany z eksperymentów z brzmieniem skrzypiec, na tej płycie ograniczył się do zastosowania delay'a w "Turnabout". Album jest zdecydowanie akustyczny, partie akompaniamentu wykonywane są na fortepianie, gitarze, akordeonie i akustycznej gitarze basowej; instrumenty na prąd -- gitara basowa i skrzypce elektryczne -- pojawiają się sporadycznie. W warstwie instrumentalnej jest to zresztą płyta dość skromna, skrzypkowi towarzyszy na ogół jeden tylko instrument akompaniujący, zaś ponad indywidualne popisy przedkłada Swarbrick ładne melodie; tych na płycie nie brak.

Miałem okazję oglądać występ Swarba na festiwalu w Cropredy w zeszłym roku. Zaprezentował większość utworów zamieszczonych na tym albumie i, niestety, wypadł dość blado. Grał jakby niepewnie, bez charakterystycznej dla niego energii, gubił się... być może czas Swarbricka jako artysty dobiega już końca, ostatecznie ciężka choroba w zupełności usprawiedliwiałaby taki stan rzeczy. Swoją drogą "The Daily Telegraph" już mu parę lat temu wydrukowała nekrolog. Szczęśliwie na "English Fiddler" (nagrań dokonano przed wspomnianym festiwalem) słyszymy go w znakomitej formie: błyskotliwie i energicznie zagrane "The Seven Keys" (faktycznie utwór przechodzi przez siedem różnych tonacji), "The Pepperpot/Banksie" czy "Carthy's March" a także piękna -- choć zagrana dość szorstko i rwanym smyczkiem -- kantylena w "Crazy Man Michael" nie pozostawiają wątpliwości, że mamy do czynienia z jednym z najbardziej charakterystycznych muzyków folk-rockowych. Album nie stanowi nowej jakości -- premierowe kompozycje nie dorównują największym przebojom z czasów Fairport Convention, a i trudno powiedzieć, żeby Swarbrick grał lepiej niż przed laty. Stanowi za to udany portret prawdziwej muzycznej osobowości.


["English Fiddler: Swarbrick plays Swarbrick", Naxos World 76045-2]
