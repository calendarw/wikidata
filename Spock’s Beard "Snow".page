Zespół Spock's Beard postanowił stworzyć Arcydzieło. W trudnej sztuce nagrywania Arcydzieł wiele odkryć zostało poczynionych już dawno, więc aby nie wyważać otwartych drzwi zespół zaczerpnął z doświadczeń takich tuzów arcydzielnictwa jak grupa Pink Floyd. Wzorem "The Wall" jest zatem Arcydzieło podwójnym albumem ze spójną fabułą opowiadającą o perypetiach specyficznego bohatera. Teksty traktują o nastolatku-albinosie nazywanym Snow, obdarzonym zdolnością rozpoznawania (i zmieniania) przyszłości ludzi, z którymi się styka. Nie rozumiany przez otoczenie na amerykańskiej prowincji, na której się wychował, wyrusza bohater do Nowego Jorku, gdzie gromadzi wokół siebie rzeszę wywodzących się głównie z marginesu społecznego wyznawców -- ludzi, którym otworzył oczy i dał nadzieję na lepsze życie. Wszystko byłoby fajnie, gdyby nie dziewczyna, w której Snow się bez wzajemności zakochał. Odtrącony, popada w depresję, nałogi i wszystko, co najgorsze, ale z opresji wyciągają go przyjaciele -- lumpy, którym dawniej pomógł. Poruszająca i pouczająca historia -- prawie jak baśń o głupim Jasiu i jego braciach.

Zjechać płytę "Snow" jest łatwo. Po pierwsze, nagrana została przez sztandarowy (w domyśle: przereklamowany) amerykański zespół neoprogresywny. Już samo zadęcie, z jakim Spock's Beard serwują niemal dwie godziny muzyki może recenzenta nastroić bojowo. Teksty (in toto) aż się proszą, żeby skopać im dupę, zaś sama muzyka nie ma wystarczającej siły przekonywania, żeby obronić album przed tak obcesowym potraktowaniem. Tym niemniej jednoznacznie negatywna ocena nie byłaby sprawiedliwa.

Przede wszystkim "Snow" jest dobrym albumem rockowym. Prawie wszystkie dwadzieścia sześć utworów to dość typowe piosenki: od ostrych, z mocnymi, wpadającymi w ucho riffami gitarowymi ("Welcome To NYC", "Devil's Got My Throat", "Freak Boy") do balladek z delikatną gitarą akustyczną ("Carie") lub fortepianem ("Love Beyond Words"). Indywidualny popis Hammondowy w "Ladies And Gentlemen, Mister Ryo Okumoto On The Keyboards" przywodzi na myśl koncertowe zagrywki Johna Lorda -- nawet aplauz widowni podłożono. Jest akcent humorystyczny, w postaci pastiszowego "Snow's Night Out". Wykonanie nie pozostawia nic do życzenia. Czego więcej oczekiwać od płyty rockowej? Może, skoro już grupa wysiliła się na album konceptualny, nieco bardziej strawnej fabuły. Nota bene jakość opowieści i muzyki załamuje się w tym samym miejscu -- na początku drugiej płyty, w okolicach "Carie"/"Looking For Answers".
Miłośnicy muzyki progresywnej też znajdą coś dla siebie: po pierwsze otwierające obie płyty instrumentalne uwertury, których inspiracje tkwią gdzieś pomiędzy "Close To The Edge" a "Lark's Tongues In Aspic". Super. Ze względu na spójność fabuły, dużą wagę przywiązał zespół do tego, żeby muzycznie album prezentował się jako całość. Na efekt ten składają się łączniki między piosenkami, ale głównie wielokrotne wykorzystanie tych samych motywów. Prócz ewidentnych przykładów ("Made Alive Again", "Devil's Got My Throat Revisited") sporo jest subtelnych antycypacji (tematy z "I'm Dying" w "Overture" i z "I Will Go" w "Open The Gates Part 2") i cytatów (solo fortepianu z "Love Beyond Words" zagrane w "All Is Vanity" na syntezatorze, nota bene świetne wykorzystanie efektu portamento). Nawet proste piosenki, jak "Open Wide The Flood Gates" zespół urozmaicił harmoniami wokalnymi. W "progresywnej" warstwie przyczepić się można jedynie do nieudanych polifonii śpiewanych a cappella w "Long Time Suffering" i "Devil's Got My Throat". 
Obrazu dobrej płyty dopełnia znakomita produkcja. Album niezmiernie zyskuje przy odsłuchiwaniu na porządnym sprzęcie, a posiadacze odtwarzaczy CD z przetwornikami 24-bitowymi mogą cieszyć się podwyższoną rozdzielczością, jako że album został wydany na HDCD. Gitara akustyczna i czynele brzmią subtelnie i krystalicznie a gitarowo-syntezatorowe ściany dźwięku są klarowne i nie przyprawiają o ból głowy.

Niejaka ambiwalencja przebijająca z tej recenzji jest komplementarna z moimi wrażeniami ze słuchania płyty. Początkowo album robił na prawdę dobre wrażenie: mizeria fabuły jakoś maskowana była poprawnymi, a miejscami nawet dość zgrabnymi tekstami poszczególnych piosenek, utwory były przebojowe, z dużą ilością ciekawych zagrywek, brzmienie też robiło swoje. Jednak po jakichś siedmiu przesłuchaniach, kiedy nie ma już na płycie wiele do odkrycia, okazuje się ona -- wbrew etykietce "File under Progressive Rock" -- niezbyt postępowa, powtarzanie motywów, stanowiące skądinąd zaletę, zaczyna irytować... może gdyby nie moje oczekiwania odnośnie "progresywności" albumu, rozczarowanie byłoby mniejsze (lub żadne). Muzycznie -- a o to w końcu chodzi -- jest to na prawdę dobra płyta.

[Spock's Beard "Snow", 2002, InsideOut Music IOMCD100]
