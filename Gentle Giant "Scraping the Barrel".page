Wkrótce po wydaniu w 1997 roku boksu "Under Construction" z kręgów dobrze zorientowanych docierać zaczęły informacje o planowanym sequelu -- trójpłytowym wydawnictwie "Scraping The Barrel". Okazało się, że przejrzenie wszystkich archiwalnych taśm oraz  wybranie i rekonstrukcja ciekawych fragmentów zamiast planowanego roku trwało siedem lat. Czy warto było czekać?

Pudełko nie prezentuje się specjalnie atrakcyjnie -- front zdobi wątpliwej urody malowidło Georga Underwooda (autora średnio moim zdaniem udanej postaci olbrzyma z okładek płyt zespołu), zdecydowano się na mało praktyczny format 2CD wysokości na 1CD szerokości, papier jest niezbyt piękny... ogólnie rzecz biorąc jakość wydania do pięt nie dorasta "Under Construction". Szkoda. W środku znajdziemy cztery płyty (3 CD audio i jeden CD-ROM) i trzydziestostronicową książeczkę (i tu Alucard postanowił zaoszczędzić na papierze kredowym). 
Pierwsze dwa krążki zawierają pogrupowane chronologicznie i podzielone na sekcje według albumów dema, fragmenty prób i pojedyncze ścieżki z nagrań studyjnych. Dla obeznanych z twórczością zespołu nie ma tu w zasadzie nic nowego (pomijając bluesowe rozgrzewki z prób), jednak bardzo przyjemnie się słucha np. partii samej sekcji rytmicznej oraz jednej linii melodycznej wyobrażając sobie, na jak różne sposoby można było na tym zbudować kompletny utwór. Bardzo pięknie brzmią też wielogłosowe partie głosowe znane z nagrań studyjnych, lecz tu zaprezentowane a cappella. Jakość nagrań jest bardzo różna, często brzmiące jak nagrywane na dyktafonie fragmenty prób sąsiadują ze sterylnie czystymi ścieżkami studyjnymi, jednak nie przeszkadza to w słuchaniu.
Najwięcej obiecywałem sobie po krążku trzecim, zawierającym solowe nagrania członków grupy dokonane po rozpadzie zespołu. Niestety, w swoich kalkulacjach nie uwzględniłem okresu, w którym kawałki te były nagrywane -- lata osiemdziesiąte, syntezatory, punk-rock z jednej a disco z drugiej strony. U Greena słychać więcej tego pierwszego, u Minneara tego drugiego... tak źle i tak niedobrze. Ogólnie jest trochę fajnych utworów (m.in. skomponowana przez Minneara kolęda nawiązująca do stylu Gentle Giant) jest trochę zupełnej tandety (Minneara "You Make Me Very Happy" i "Wisdom Was Calling") i trochę ciekawostek -- na przykład bardzo fajna muzyka do gry komputerowej "Prehistorik" autorstwa Ray'a Shulmana. Reklamowane na okładce "trrzy nowe utwory autorstwa czterech członków grupy" to ni mniej ni więcej tylko napisane w latach osiemdziesiątych kawałki Minneara, do których w 2000 roku Gary Green dograł gitarę a J.P. Weathers partię perkusji; ten czwarty to Phil Shulman, autor słów do jednej z tych produkcji. Za komentarz niech wystarczy, że najlepszy z nich, "Moog Fugue", byłby jednym ze słabszych na najgorszej płycie zespołu, "Giant For A Day".
W końcu dysk z danymi. Znajdziemy na nim kompletne zapisy prób, sesji, archiwum sampli (to wszystko w MP3), krótkie filmiki skany programów koncertowych i tego typu atrakcje. Na przejrzenie całości potrzeba sporo czasu, z rzeczy ciekawszych zakonotowałem półgodzinne nagranie na którym można usłyszeć jak Kerry komponuje "I Lost My Head" oraz wskanowane autografy nut.

Zdecydowanie nie jest to album dla każdego. Nie jest to nawet album dla każdego fana Gentle Giant. Płyty tego typu rzadko goszczą w odtwarzaczu, na półce też nie prezentują się efektownie; mogą natomiast dostarczyć sporo radości słuchaczom zainteresowanym technikami kompozycji, kulisami przygotowywania materiału na płyty i nagrywania tychże. "Scraping The Barrel" to archiwum ciekawostek i dziwactw, ale przede wszystkim rozbudowany pokaz stylu pracy jednego z najbardziej perfekcyjnych technicznie zespołów w historii muzyki rockowej.

[Gentle Giant "Scraping The Barrel", 2004, Alucard Publishing alu-gg-04]
