## Posłuszeństwo

Jeśli bóg istnieje, to czy faktycznie chce, żeby przestrzegać jego nakazów? Nie da się tego obiektywnie stwierdzić. Dla niektórych, zwłaszcza w dzisiejszych czasach, brak pokory i niezależność myśli są większymi zaletami charakteru niż ślepe posłuszeństwo zasadom, których źródło jest wątpliwe. Wydaje się więc niesprawiedliwe, żeby za sam nonkonformizm skazani byli na gorszy pośmiertny byt niż ci, którzy co tydzień posłusznie chodzą na msze, codziennie leżą zwróceni w stronę Mekki, nie jedzą wieprzowiny itp. Jedyny kontrargument, jaki znam, to że każdy dostał szansę poznania boga i jego odrzucenie jest świadomym wyborem. To jednak implikuje, że osoby o krytycznej umysłowości -- odrzucające boga ze względu na brak przekonujących dowodów na jego istnienie -- są "gorsze". Jest to dziwne, bowiem wydaje mi się (nie znam żadnych badań), że moralność i krytyczne myślenie są raczej pozytywnie skorelowane.

Inaczej to ujmując: jeśli bóg smaży w piekle niepokornych za to tylko, że nie dali się przekonać wątpliwym znakom o jego istnieniu, to nie jest moim bogiem i nie zasługuje na mój szacunek.

## References

* dyskusja pod wpisem Michała Strojnowskiego [na Facebooku](http://www.facebook.com/michal.strojnowski/posts/272702476194902)
