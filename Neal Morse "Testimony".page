Neal Morse w ciągu kilkunastu lat kariery jako lider Spock's Beard, członek Transatlantic i solista wyrósł na czołową postać amerykańskiego, a co za tym idzie światowego rocka progresywnego. Rozpoznawalny od razu styl kompozycji i głos stały się znakiem firmowym wspomnianych grup. Na skutek objawienia o charakterze religijnym Neal opuścił zespoły, z którymi dotąd nagrywał i zanosiło się na to, że jeden z największych talentów kompozytorskich w gatunku na dobre zejdzie ze sceny. Najwyraźniej doszedł jednak do wniosku, że takie marnowanie zdolności będzie ciężkim grzechem -- a może znów zadziałały siły wyższe? -- dość, że w roku 2003 ukazał się najnowszy album solowy Neala.
Obserwując z jednej strony kierunek rozwoju jego twórczości, której ukoronowaniem na etapie Spock's Beard była podwójna płyta "Snow", z drugiej zaś zaangażowanie religijne widać, że wypadkową stanowi monumentalny album traktujący o wierze. I dokładnie tym jest płyta "Testimony". Stanowi opowieść w pięciu częściach o dorosłym życiu Neala i o nawróceniu. Temat na tyle gatunkowo ciężki, że nawet znając upodobania Morse'a do patosu i jego umiejętność tonowania tegoż, można było mieć wątpliwości co do ostatecznej jakości dzieła.

Album rozpoczyna się od takiej sobie balladki, ale już od drugiego, instrumentalnego utworu, jest niemalże rewelacyjnie. Wszystkie mocne punkty kompozycji Neala od razu dają znać o sobie: piękne melodie w niebanalnych aranżacjach, bezbłędna harmonia i masa ciekawych detali. Bogate i zróżnicowane brzmienie to zasługa m.in. niewielkiej orkiestry towarzyszącej. Kolejnych utworów, przedstawiających fragmenty z życia wziętej historii, słucha się z zapartym tchem. Niestety, taki stan rzeczy jest zbyt piękny, żeby mógł trwać wiecznie -- lub chociaż do końca albumu. W części czwartej przypomniał sobie Neal, że należy oddać Bogu co boskie i zaserwował kilka podniosłych ballad i hymnów ("I Am Willing", "Oh, To Feel Him", "Rejoice"), tak patetycznych, że aż momentami żenujących. Szkoda, bo album ten mógł stanowić dowód, że da się stworzyć monumentalne dzieło -- świadectwo wiary pozbawione niepotrzebnego zadęcia. Szczęśliwie jednak wspomniane pozycje stanowią mniejszość, a dla rodzynków w rodzaju "The Storm Before The Calm" można się i z obecnością hymnów pogodzić.
Od strony techniczno-kompozycyjnej płyta bardzo przypomina wspomniany "Snow". Stanowi spójny ciąg utworów, podobne techniki -- m.in. powtórzenia tematów -- zostały zastosowane w celu uzyskania efektu muzycznej ciągłości, zaś kolejne części opowieści rozdzielone są instrumentalnymi uwerturami.

Trudno mieć jakiekolwiek zastrzeżenia do poziomu wykonania. Do głosu Neala żadnego fana Spock's Beard czy Transatlantic przekonywać nie trzeba. Gitara elektryczna (Neal Morse) rzadko jest na pierwszym planie, ale jak już się pojawi, to na prawdę warto posłuchać. Gitara akustyczna (Neal Morse) brzmi niekiedy prawie jak Al DiMeola, klawisze (Neal Morse) są zawsze na miejscu i robią większość faktury. Sekcja rytmiczna (Neal Morse na basie i Mike Portnoy na perkusji) to klasa sama dla siebie -- żeby się o tym przekonać wystarczy posłuchać "Colder in the Sun". Jedyny mankament to przydarzające się smyczkom i dętym (tam już się Neal nie udzielał) niewielkie fałsze -- za to przynajmniej słychać, że grają prawdziwe instrumenty.

Wytwórnia InsideOut przyzwyczaiła, że wydawane przez nią edycje specjalne warte są dodatkowych pieniędzy. Tym razem zaszło drobne nieporozumienie: w ramach bonusów dodano płytkę z jednym kuriozum zupełnym -- na szczęście krótkim -- oraz niespecjalnie interesującym kowerem "Tuesday Afternoon/Find My Way Back Home", zgiętą w pół kartkę w której Neal pokrótce opisuje wszystkie piosenki oraz tekturowe pudełko w którym to wszystko się mieści. Za te atrakcje dopłacić trzeba dwadzieścia pięć złotych; można by było przeboleć, gdyby chociaż pudełko było trochę ładniejsze... 
Edycja specjalna nie jest więc godna polecenia, za to zwykła -- jak najbardziej. 

Gdyby ostateczna, apokaliptyczna bitwa dobra ze złem odbyć się miała na gruncie muzycznym, to po wysłuchaniu "Testimony" trudno by było nie postawić paru złotych na zastępy niebieskie.

[Neal Morse "Testimony", 2003, InsideOut Music IOMCD139]
