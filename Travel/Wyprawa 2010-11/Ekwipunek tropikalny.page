---
title: Ekwipunek tropikalny
categories: travel blog equipment
...

Przy okazji wcześniejszych wyjazdów zgromadziliśmy sporo sprzętu turystycznego: plecaki, kurtki, buty itp. Jako że nasze wycieczki ograniczały się dotychczas do Europy, a w ostatnich latach właściwie wyłącznie do Anglii, wyposażenie to przystosowane jest do innego nieco klimatu niż ten, który nas czeka w Azji i Australii. Ponadto charakter wyprawy będzie dość zróżnicowany: sporo czasu planujemy spędzać w miastach i miasteczkach Kambodży i Wietnamu, kilka tygodni w samochodzie, być może kilka dni w dżungli. Wiele elementów wyposażenia -- jak: buty trekkingowe, kurtka przeciwdeszczowa, długie spodnie -- mieć ze sobą musimy, ale prawdopodobnie będziemy większość czasu dźwigać w plecaku, tak że dobrze by było, żeby były jak najlżejsze. 

Przegląd naszego starego ekwipunku wykazał, że niewielka jego część spełnia te kryteria; moja para butów turystycznych waży ponad półtora kilo, kurtka (North Face Free Thinker II, którą nota bene gorąco polecam na wyprawy w chłodnym klimacie, w Laponii sprawdzała się świetnie) też jest duża i ciężka, to samo można powiedzieć o ulubionych spodniach turystycznych (M65), nie wspominając już o tym, że ugotowałbym się w nich w przeciągu kwadransa. Czekało nas trochę zakupów.

## Ubrania i buty

<a href="http://www.flickr.com/photos/mmakowski/5172664616/" title="buty"><img src="http://farm5.staticflickr.com/4104/5172664616_fc7498cd09.jpg" width="500" height="375" alt="buty" class="photo-right"></a>
Większość rzeczy nabywamy online, jednak w przypadku ubrań warto czasem wybrać się do sklepu osobiście, pomacać materiał, podreptać w butach i ogólnie zapoznać się bliżej z tym, co jest dostępne. Szczęśliwym trafem londyńskie zagłębie z ekwipunkiem turystycznym mieści się w samym centrum, wokół Covent Garden. W obrębie kilkudziesięciu metrów znaleźć można osiem dużych sklepów, a kolejne nieopodal, przy Long Acre. Obchód tych przybytków nie pozbawił mnie rozterek, wręcz przeciwnie. Kupić typowe buty trekkingowe czy tzw. "approach", czyli półbuty na solidnej podeszwie? Kurtka Kathmandu czy Arc'teryx? I skąd, do cholery, wziąć bawełniane spodnie z odpinanymi nogawkami, skoro wszystkie dostępne są z plastiku? Ostatecznie decyzje udało się jakoś podjąć i do domu wróciliśmy obładowani dwiema nowymi parami butów, kurtką dla mnie oraz spodniami i koszulą dla Ani.

Ubrań standardowych weźmiemy niewiele -- będzie można dokupić na miejscu, jeśli zajdzie taka potrzeba.

## Bagaże i spanie

Tu sytuacja była stosunkowo niezła: plecaki i samonadmuchujące się materacyki są w dobrym stanie, namiotu nie bierzemy, dokupić trzeba było tylko śpiwory i jakąś ochronę przed komarami. Za radą Kuby wybraliśmy syntetyczne, leciutkie, z komfortem do +12ºC i z suwakami, które pozwalają na spięcie w jeden duży śpiwór. Do tego jedwabne wkładki do śpiworów i jedna duża moskitiera na podwójne spanie. 

Nabyliśmy też [plecaczek, który zwija się do własnej kieszeni](http://www.amazon.co.uk/Travel-Blue-Folding-Ruck-Sack/dp/B000R2FMTU/ref=pd_cp_ap_3) i [paski na pieniądze i dokumenty](http://www.amazon.co.uk/Tatonka-Skin-Money-Belt-Natural/dp/B000FSEWMO/ref=sr_1_1?ie=UTF8&s=sports&qid=1289638677&sr=8-1-spell).

## Lekarstwa i kosmetyki

O zagadnieniach zdrowotnych napiszę pewnie jeszcze osobno, tu ograniczę się do zawartości apteczki. Przede wszystkim profilaktyka przeciwmalaryczna: preparat odstraszający owady [zawierający 50% DEET](http://lifesystems.co.uk/psec/insect_repellents/50_insect_repellent.htm) i 56 tabletek Malarone, który jest polecany jako najlepsze z dostępnych lekarstw zapobiegających malarii. Inną nieprzyjemnością na którą trzeba być przygotowanym są zatrucia pokarmowe. Bierzemy Imodium i Bimuno (jedno przeciwdziała rozwolnieniu a drugie wspomaga florę bakteryjną) oraz preparat nawadniający. W zachowaniu higieny pomoże też uniwersalne, antybakteryjne mydło w płynie. Reszta to typowe wyposażenie podróżnej apteczki: jakiś preparat odkażający, plastry, bandaż i, w charakterze generycznego środka przeciwzapalno-przeciwbólowego, Paracetamol. 

Bardzo ważna jest też ochrona przed słońcem, szczególnie w Australii. Ja biorę kapelusz turystyczny z szerokim rondem i bandanę; Ania jeszcze do końca nie przemyślała sprawy, ale przed wyjazdem coś sobie zapewne zorganizuje. Kremy z filtrem można będzie kupić na miejscu.

## Elektronika

Ta kategoria budziła mój szczególny entuzjazm -- preteksty do nabywania nowych zabawek są zawsze mile widziane. Po pierwsze, narzędzia komunikacyjne. Nasze obecne telefony mają parę mankamentów: wymagają codziennego ładowania, są stosunkowo duże, ciężkie i niezbyt wytrzymałe. Mają też jednak tę istotną zaletę, że pozwalają na korzystanie z Internetu; poza tym większość podróży odbywać się będzie w cywilizowanych warunkach, tak że wymienione wcześniej wady nie powinny być zbyt dokuczliwe. 

<a href="http://www.flickr.com/photos/mmakowski/5172187677/" title="nieprzemakalne"><img src="http://farm5.staticflickr.com/4088/5172187677_b2587aea0f.jpg" width="500" height="375" alt="nieprzemakalne" class="photo-left"></a>
W dzisiejszych czasach trudno sobie wyobrazić dłuższy wyjazd bez komputera (jak inaczej uzupełniałbym tę relację?). Zakupiliśmy [Asusa Eee Pc 1018p](http://uk.asus.com/product.aspx?P_ID=hbAiLQA6LRG0qcNH), ze względu na niewielką masę i aluminiową obudowę, która, miejmy nadzieję, zapewni wytrzymałość na trudy podróży. Firmowo zainstalowane Windows 7 zastąpiłem [Ubuntu 10.10](http://www.ubuntu.com/netbook) i komputerek sprawuje się dobrze, jedyny odkryty dotychczas mankament to nie działające usypianie i hibernacja.

Wyjazd jest też doskonałą okazją do aktualizacji sprzętu fotograficznego. Od dłuższego czasu miałem na oku [Canona S90](http://www.canon.co.uk/for_home/product_finder/cameras/digital_camera/powershot/powershot_s90/index.aspx), a jako że niedawno ukazała się poprawiona wersja, [S95](http://www.canon.co.uk/For_Home/Product_Finder/Cameras/Digital_Camera/PowerShot/PowerShot_S95/), na nią padł wybór. Urządzenie to od typowych aparatów tego formatu odróżnia się bardzo jasnym obiektywem (f/2.0, cokolwiek by to nie znaczyło) i trybem pełnej kontroli ręcznej: można samemu ustawiać czas naświetlania, przesłonę i ostrość -- choć z moich pobieżnych oględzin wynika, że przydatność tej ostatniej opcji jest dyskusyjna. Do aparatu dokupiłem specjalną [kasetkę, która pozwala na robienie zdjęć pod wodą](http://www.google.co.uk/products/catalog?hl=en&rlz=1C1SVED_enGB386GB386&q=canon+wp-dc+38&um=1&ie=UTF-8&cid=18179531017758787052&ei=yEPeTJyDNIjJhAfNneC8DQ&sa=X&oi=product_catalog_result&ct=result&resnum=3&sqi=2&ved=0CCkQ8wIwAg#). Jest to bardzo skomplikowany wynalazek, ciekaw jestem jak się sprawdzi w praktyce.

Mamy więc masę sprzętu na prąd, każdy z własnym zasilaczem w brytyjskim standardzie. Problem z ładowaniem planuję rozwiązać biorąc jedną przejściówkę, którą będzie można wetknąć do tamtejszych gniazdek, oraz rozgałęziacz, do którego bedzie można podpiąć cztery brytyjskie wtyczki.

No i w końcu nie mogłem się oprzeć pokusie sprawienia sobie nowego zegarka. Wybrałem [Timex Expedition Titanium E-Compass](http://www.google.co.uk/products?hl=en&pwst=1&rlz=1C1SVED_enGB386GB386&q=Timex+Expedition+Titanium+E-Compass+Watch&um=1&ie=UTF-8&ei=r8ndTPG5NITDhAfvoaywDQ&sa=X&oi=product_result_group&ct=image&resnum=1&ved=0CCkQzAMwAA), i od razu po rozpakowaniu zacząłem trochę żałować, bo bydlę jest ogromne, grube na ponad centymetr, pasek sztywny i przez to niezbyt wygodny, a przydatność wbudowanego kompasu wątpliwa -- ale zobaczymy, jak się sprawdzi w warunkach bojowych.

## Lista ciekawszego sprzętu

### Ania

   * plecak: Karrimor Jaguar 65+15
   * buty: [Teva Dalea Mid eVent](http://www1.teva.com/gb/ProductDetails.aspx?g=w&categoryID=793&productID=4108&model=Dalea+Mid+eVent)
   * kurtka: North Face Aark
   * śpiwór: [Lifeventure Sleeplight 750](http://www.lifeventure.co.uk/htm/sleepgear/SL750-sleeping-bag.html)

### Maciek

   * plecak: Karrimor Sabre 60-100
   * buty: [Teva Riva Leather Mid eVent](http://www1.teva.com/gb/ProductDetails.aspx?g=m&categoryID=784&productID=4104&model=Riva+Leather+Mid+eVent)
   * kurtka: [Kathmandu Armstrong](http://www.kathmandu.co.uk/Mens/Jackets_&_Vests/Rainwear/12044/Armstrong_Jacket_v3_Men.html)
   * śpiwór: [Lifeventure Sleeplight 750](http://www.lifeventure.co.uk/htm/sleepgear/SL750-sleeping-bag.html)

### Wspólne

   * netbook: [Asus Eee Pc 1018p](http://uk.asus.com/product.aspx?P_ID=hbAiLQA6LRG0qcNH)
   * aparat: [Canon S95](http://www.canon.co.uk/For_Home/Product_Finder/Cameras/Digital_Camera/PowerShot/PowerShot_S95/) (+[ubranko podwodne](http://www.google.co.uk/products/catalog?hl=en&rlz=1C1SVED_enGB386GB386&q=canon+wp-dc+38&um=1&ie=UTF-8&cid=18179531017758787052&ei=yEPeTJyDNIjJhAfNneC8DQ&sa=X&oi=product_catalog_result&ct=result&resnum=3&sqi=2&ved=0CCkQ8wIwAg#))
