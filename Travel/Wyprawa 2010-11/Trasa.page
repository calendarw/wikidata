

Jedziemy na wakacje! O dłuższej przerwie myślałem od jakichś dwóch lat i po licznych perypetiach, rezygnacji z ambitnych planów podróży z Alaski do Terra del Fuego, bojach Ani o urlop i zawirowaniach związanych z moją pracą stanęło na tym, że piątego grudnia wyjeżdżamy na osiem tygodni do Azji południowo-wschodniej i Australii. 

=== ===
Na początku tego roku, po ustaleniu, że do dyspozycji mamy około dwóch miesięcy, krystalizować zaczęły się pomysły na trasę: początkowo była to jazda samochodem z zachodu na wschód Australii, później do planu dołączyła Nowa Zelandia, w następnej kolejności fragmenty Azji południowo-wschodniej, które byłyby po drodze. W pewnym momencie byliśmy niemalże zdecydowani na [bilet lotniczy dookoła świata](http://www.oneworld.com/ow/air-travel-options/round-the-world-fares/oneworld-explorer). Mieliśmy już wybrane wszystkie loty -- przez Buenos Aires, Mendozę, Santiago de Chile, Limę, do Nowej Zelandii, później Australii i przez Singapur do domu -- pozostawało tylko wykupić bilet. W międzyczasie okazało się jednak, że nasi przyjaciele, Marta i Kuba, którzy [w trasie są od kwietnia](http://www.nastopach.pl/), planują około świąt bożego narodzenia być w Wietnamie, gdzie spotykać się będą z Trungiem, naszym wspólnym, pochodzącym z Wietnamu, kumplem. Dołączyć do tak znakomitego towarzystwa w egzotycznej scenerii i zwiedzać wspólnie? Tej okazji przepuścić nie mogliśmy. Konieczna była zatem rewizja naszych planów, spotkanie odbyć się ma bowiem niemal dokładnie w połowie okresu, który mamy do dyspozycji, a Wietnam leżał dotąd na peryferiach naszych zainteresowań. Odpadła zatem Nowa Zelandia, pojawiła sie za to, jako jeden z głównych punktów programu, Kambodża.

{{url>http://maps.google.com/maps/ms?ie=UTF8&hl=en&t=p&msa=0&msid=115301095938220090304.00049403507ad141ae39d&ll=-4.390229,125.15625&spn=63.156442,70.136719&z=3&output=embed 370px,400px noscroll right}} Obecny szlak obejrzeć można na załączonym obrazku. Zaczynamy od przylotu do Bangkoku. Tam spędzimy kilka dni, po czym lądem ruszymy do Siem Reap, oglądać [Angkor Wat](http://en.wikipedia.org/wiki/Angkor_Wat); z tamtąd do stolicy Kambodży, Phnom Penh, następnie na trekking po dźungli do Banlung. Z tamtąd przedostać się musimy na północ Wietnamu, do Hanoi, gdzie spotykamy się z Trungiem a także Martą i Kubą -- chyba, że na parę globtroterów natkniemy się wcześniej. Kilka dni poświęcimy na zwiedzanie [zatoki Halong](http://en.wikipedia.org/wiki/Halong_Bay) i Hanoi, po czym pociągiem ruszymy na południe, do Sajgonu. W Nowy Rok lecimy przez Singapur i Darwin do Cairns, gdzie spędzimy kilka dni nurkując na [Wielkiej Rafie](http://en.wikipedia.org/wiki/Great_Barrier_Reef), następnie wynajętym [mini-karawanem](http://www.jucy.com.au/jucy-choppa.asp) pojedziemy na południe, do Sydney, gdzie rozstaniemy się z Martą i Kubą i skąd, przez Singapur, wrócimy do Londynu.

Tak plan wygląda w zarysie; jego szkielet stanowią długodystansowe loty, które mamy już wykupione. Poza tym jest kilka elementów do których jesteśmy przywiązani -- Angkor Wat, spotkanie z przyjaciółmi, pociąg Hanoi -- Sajgon, Wielka Rafa -- ale szczegóły mogą ulec, i pewnie ulegną, zmianom.

W kolejnych odcinkach tej przedwyjazdowej relacji postaram się zdać sprawę z innych aspektów przygotowań: kompletowania sprzętu, spraw zdrowotnych itp. Wszystkie wpisy znaleźć będzie można tutaj: [http://www.mmakowski.com/wiki/travel].

{{tag>travel asia australia}}

~~DISCUSSION~~