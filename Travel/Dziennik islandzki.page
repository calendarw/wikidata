---
title: Dziennik islandzki
categories: travel iceland blog
...
## Poniedziałek

<img src="http://farm9.staticflickr.com/8434/7679002772_cd4b7e2d3a_n.jpg" alt="W Einar Ban." class="photo-right"></img>
Tyle się teraz wozi ze sobą dupereli, że co i rusz zapomni się o czymś ważnym. Powtarzam sobie, że grunt, żeby paszport i pieniądze były, resztę się da zorganizować na miejscu, a tu bach -- zapominam karty PADI (Ania też nie wzięła), i główny punkt programu stoi pod dużym znakiem zapytania. Przypomniałem sobie w autobusie z lotniska w Keflavik do Reykjaviku, i natychmiast wysłałem maila do firmy organizującej nurkowania w Silfra. Pół godziny później wszystko było załatwione -- znaleźli nasze dane w bazie nurków, i nic nie stało na przeszkodzie, żeby kolejnego dnia rano zażyć lodowatej kąpieli. Jak myśmy sobie radzili bez smartfonów?

Zatrzymujemy się w guesthausie 101, czyli hoteliku z najniższej półki. W recepcji wita nas grupa Azjatów, co obudziło skojarzenia z guesthausami w których zamieszkiwaliśmy w Indochinach. Zakwaterowano nas w mieszkaniu po przeciwnej stronie ulicy, gdzie dostaliśmy dwuosobowy pokój; prócz niego był jeszcze jeden, pusty.

Na kolację wybieramy się do restauracji Einar Ban, reklamowanej przez przewodnik jako miejsce lubiane przez dyplomatów. Jedzenie przyzwoite, a jagnięcina wręcz świetna.

## Wtorek

Okazuje się, że w naszym mieszkanku mamy jednak współlokatorów -- nasłuchujemy przez drzwi kiedy łazienka jest wolna, oni chyba stosują podobną taktykę, tak że unikamy stanięcia z nimi twarzą w twarz. Śniadanie w głównej siedzibie guesthouse'u jest bardzo skromne; wędliny Wikingów nie budziły nigdy mojego zaufania, na szczęście mleko jest bardzo dobre.

<img src="http://farm9.staticflickr.com/8020/7679034288_146ab7e0c1_n.jpg" alt="All OK" class="photo-left"></img>
Taksówka spóźnia się dziesięć minut, później nie możemy znaleźć wypożyczalni samochodów, a w końcu okazuje się, że ktoś po nas wyjechał chociaż pisaliśmy, że przyjedziemy do biura. A cały stres związany z tym zamieszaniem niepotrzebny, bo w Þingvellir jesteśmy na dziesięć minut przed startem nurkowania.

[Silfra](http://www.silfra.org/) jest przereklamowana: miała być woda o temperaturze dwóch stopni, odpadające z zimna dłonie i inne extremalne atrakcje, tymczasem spędziwszy kilkanaście minutach na słońcu, w dwóch warstwach ocieplających i suchym skafandrze na wierzchu, nie mogłem się doczekać aż w końcu wskoczymy do tej zimnej wody. Widoki pod wodą za to niczego sobie, no i notoryczne problemy z kontrolą wyporności można zwalić na skafander.

Na [Geysirze](http://en.wikipedia.org/wiki/Geysir) polegać nie można, odkąd zaprzestano wywoływania erupcji mydłem, za to [Strokkur](http://en.wikipedia.org/wiki/Strokkur) bardzo ładnie odpala co parę minut. [Gullfoss](http://en.wikipedia.org/wiki/Gullfoss) jest też niezawodny: spada z wielkim hukiem, we mgle wodnego pyłu, otoczony tęczami.

Nie mam nic przeciwko przejazdom w bród, urozmaicają podróż -- lecz gdy luźno leżące na dnie kamienie usuwają się spod kół a woda wydaje się sięgać maski, przestaje być zabawnie. Takich emocji dostarczyła nam droga F224 do Landmannalaugar. Ośmielił nas widok samochodów po drugiej stronie wody -- gdyby nie to, skończyłoby się pewnie jak przy [Cedar Creek Fall](Wyprawa 2010-11/Z dziennika pokładowego 434 MZX/Ucieczka na zachód), pozostawieniem samochodu przed wodą i pokonaniem ostatniego odcinka trasy na piechotę.

## Środa

Jest wiele sposobów, na które można się obudzić w namiocie. Na tym nieprzyjemnym końcu spektrum jest na przykład przebudzenie w zimnej wodzie, która ukradkiem wydostała się z pobliskiego potoku. Tym razem nie było tak źle, ale rytmiczne bębnienie kropel deszczu o tropik też zalica się do tej gorszej części skali. Szczęście w nieszczęściu, że z reguły brzmi to dużo groźniej niż jest w rzeczywistości: drobna mżawka poprzez membranę tropiku brzmi jak ulewa. Po wychyleniu się z namiotu okazuje się, że istotnie, okoliczne góry spowite są niskimi chmurami, z których co jakiś czas coś siąpi. Nie zachęca to do dalszych wypadów, a na dzisiaj akurat mieliśmy zaplanowany dłuższy spacer po górach.

<img src="http://farm9.staticflickr.com/8142/7679165764_930a8f256f_n.jpg" alt="Landmannalaugar" class="photo-right"></img>
Nie dajemy się zniechęcić i po śniadaniu (śledzie w sosie pomidorowym okazały się niedobre, słodkie) wyruszamy, rozpoczynając szlakiem prowadzącym do Þórsmörk (przejście całego zajmuje kilka dni) i licząc na zawinięcie jakiejś ciekawej pętli. Ostatecznie wdrapujemy się na dwie około dziewięćsetmetrowe góry: Sudurnamur (chyba) oraz Bennisteinsalda. Tak spekatkularne górskie widoki porównać mogę chyba tylko do [National Pass w Blue Mountains](Wyprawa 2010-11/Z dziennika pokładowego 434 MZX/Są góry, to musi być zimno): kolorowe góry, w oddali lodowce, w pobliżu dymiące skały i niezwykłe formy geologiczne. Łazimy przez pięć godzin i wracamy lekko oszołomieni spektakularnym krajobrazem.

Na południowym odcinku F208 oswajamy się z brodami i od piątego albo dziesiątego nawet się nie zatrzymujemy na krótkie medytacje. Pro tip: nie przejeżdżać tam, gdzie jest najszerzej, jak radzi mądrość ludowa, tylko tam, gdzie jest najpłycej. Nota bene, Ford Kuga w wersji Titanium S z dwulitrowym dieslem i automatyczną skrzynią to super auto, szczególnie, jeśli większość czasu spędza się na przyzwoitych drogach, ale nie stroni się też od [F-ek](http://en.wikipedia.org/wiki/Roads_in_Iceland#F_roads).

Kolacja w hotelu Skaftafell w porządku, ale nie zapada szczególnie w pamięć; Ania jadła owcę, ja [palię](http://en.wikipedia.org/wiki/Arctic_char).

## Czwartek

<img src="http://farm8.staticflickr.com/7130/7679315762_862f0197c7_n.jpg" alt="Wspinaczka po lodzie" class="photo-left"></img>
Tym razem pobudka jest słoneczna i ciepła. Na zbiórkę eksploratorów lodowca nie mamy daleko, mniej niż pięćdziesiąt metrów od naszego namiotu. Wycieczkę prowadzi Czeszka -- w ogóle sporo cudzoziemców wydaje się tu robić w branży turystycznej. Daje nam się wspinać po lodowej ściance; przy tej okazji doświadczam na skórze własnych dłoni, że jak przy wspinaczce skałkowej, lepiej mieć buty ciut za ciasne niż zbyt luźne. Poza tym łażenie w rakach po firnie i szukanie przejść między lodowcowymi szczelinami jest fajne, ale nie na tyle, żeby od razu rozglądać się za kolejnymi okazjami do spacerów po lodowcach.

Mało by brakowało, a wyjechalibyśmy ze Skaftafell nie zaliczywszy [Svartifoss](http://en.wikipedia.org/wiki/Svartifoss). Przypominamy sobie jednak, i w półtorej godziny tam i z powrotem mamy z głowy i tę atrakcję. Całkiem ładny wodospad, ale wygląd nie rekompensuje tłumu turystów, który trzeba znosić na szlaku. [Jökulsárlón](http://en.wikipedia.org/wiki/J%C3%B6kuls%C3%A1rl%C3%B3n) też trochę rozczarowuje, choć może to wina mniej jego (góry lodowe mogłyby być gęstsze, ale są całkiem pokaźne), a bardziej pogody, która po południu się psuje -- jest zimno i popaduje.

Na koniec dnia popełniamy jeszcze niedopatrzenie i rezerwujemy hotel gdzie indziej, niż planowaliśmy, w związku z czym w Vik nie zatrzymujemy się na podziwianie krajobrazów, wystających z wody skał, czarnych plaż i maskonurów, a jedynie na konsumpcję steka z wieloryba -- mięso ciemniejsze niż wołowina, przyrządzone na krwisto, całkiem smaczne, choć mam wrażenie, że zaznało uroków zamrażarki. Ania trafia gorzej: tradycyjne, Islandzkie *shark bites* są nie do zjedzenia ze wzgledu na okropny posmak, *fish stew* składa się głównie z ziemniaków; suszona ryba tylko jakoś się broni, o ile wysmaruje się ją obficie masłem. Dodana do tego równie tradycyjna anyżówka Ani nie bardzo smakuje; ja bym się może i poświęcił, ale akurat mi nie wolno.

Około północy docieramy w końcu do omyłkowego hotelu Selfoss w Selfoss.

## Piątek

<img src="http://farm9.staticflickr.com/8150/7679385854_bb45c766ae_n.jpg" alt="Strandir" class="photo-right"></img>
Nic się właściwie nie dzieje. Po długiej jeździe, którą urozmaicam sobie nieplanowanym wpadaniem w poślizgi na F61, docieramy do Holmavik, gdzie do zaliczenia mamy muzeum czarowniców (to faceci głównie byli). Największym hitem jest kawałek kamienia, któremu poświęcono cały, zaciemniony pokój i szereg plansz informacyjnych. Kamień ma zagłębienie, w którym być może była kiedyś krew, co niektórzy skłonni są uznać za poszlakę, że nie jest wykluczone że Wikingowie uprawiali jakieś obrzędy wymagające składania ofiar z czegoś żywego. Tak na prawdę [nekroportki](http://tywkiwdbi.blogspot.co.uk/2010/10/necropants-explained.html) są ciekawsze.

Bardziej od muzeum podoba mi się wybrzeże Strandir, czyli droga objeżdżająca wschodnią część zachodnich fjordów. Do tych norweskich się to nie umywa, ale jest całkiem ładnie. W Drangsnes, jak przykazuje Lonely Planet, moczymy się w przydrożnych jacuzzi. Na wieczór docieramy na camping w Nordafjörður -- pierwszy, na którym są chyba sami Islandczycy. Dobrze, że wyprysznicowaliśmy się w Drangsnes, bo camping takimi udogodnieniami chyba nie dysponuje.

## Sobota

Słoneczna pobudka -- trudno nie lubić Islandii w taką pogodę. Wchodzimy na górę, tę na prawo od wyjścia z campingu; wystarczy iść kawałek drogą, a później wypatrywać żółtych słupków, które nie zawsze są dobrze widoczne -- czasem miast nimi trzeba kierować się zdrowym rozsądkiem. Góra ma 430 metrów, droga tam i z powrotem zajmuje jakieś dwie godziny. 

Jak na koniec świata, basen na plaży w Krossnes jest zaskakująco pełen Islandczyków. Wchodzimy na chwilę i oczekujemy na zwolnienie się jacuzzi, ale po kilkunastu minutach nasza cierpliwość się wyczerpuje i ruszamy w drogę powrotną, przy okazji zaliczyając chatkę czarownika, czyli krytą darnią chałupę siedemnastowiecznej islandzkiej biedoty. Tip: z Reykjavik do Holmavik dużo szybciej jedzie się drogą 60 niż 61; widoki też są chyba lepsze.

<img src="http://farm9.staticflickr.com/8020/7707220634_e3a2656639_n.jpg" alt="Fish Market od kuchni" class="photo-left"></img>
Na stacji w Holmavik Ania zamiast hamburgera z małymi frytkami dostaje wielką torbę frytek. Zdegustowani postanawiamy zatrzymać się w stolicy na porządną kolację. Okazuje się, że Reykjavik dysponuje campingiem nieopodal centrum. Campingi w Islandii to super wynalazek, kosztują jedną dziesiątą tego co hotel i zawsze mają miejsca. Nie należy tylko za bardzo liczyć na prysznice, bo np. ten w Skaftafell dysponował dwoma na kilkuset camperów, a w Nordafjörður żadnych chyba nie było.

Taksówkarz, poproszony o dobrą restaurację z rybami, wysadza nas pod [Fish Market](http://fiskmarkadurinn.is/english/). Zapakowane jest pod sufit, ale znajdują dla nas miejsca przy barze, z widokiem na kuchnię. Nie pamiętam, kiedy ostatnio jadłem takie dobre ryby. Sashimi z wieloryba karłowatego jest rewelacyjne, superdelikatne, zupa z ogonów homara bardzo intensywna, żabnica pyszna, molwa bez fajerwerków, ale też niczego sobie. Tip kolejny: wina są tam dość drogie (jak i jedzenie), ale wśród tych z najniższej półki cenowej znaleźć można bardzo smaczne, nowozelandzkie Sauvignon Blanc. 

Na zakończenie dnia urządzamy sobie namiastkę [rúnturku](http://www.whygoiceland.com/the-reykjavik-runtur.html), którego czasoprzestrzeń rozciąga się od hotelowej knajpy, gdzie sprzedają piwa z mikrobrowarów, do pierwszej w nocy.

## Niedziela

Uczestnictwo w rozrywce dla mas budzi we mnie czasem uczucie wstydu. Tak jest też z wycieczką do [błękitnej laguny](http://www.bluelagoon.com): po drodze czuję dyskomfort gdy uświadamiam sobie, że jadący samochodem za mną też udają się do tego miejsca i wiedzą, że ja tam podążam. Spa jest położone wśród wulkanicznych kamulców, na pustkowiu; woda jest jasnobłękitna, zupełnie nieprzejrzysta i pozostawia na kamieniach biały osad, powodujący, że całe miejsce wygląda bardzo niecodziennie. Ania wybiera się na zabiegi upiększające, ja w tym czasie, wraz z setką innych turystów, moczę się w głównej części laguny. Odkrywam przy okazji, że pokrywający w niktórych miejscach dno bardzo miękki, lotny muł składa się głównie z owłosienia i naskórka pozostawionego przez innych nurzających się.

Od bajorka lepsza okazuje się restauracja Lava, gdzie za niezbyt wygórowaną kwotę czterech tysięcy koron islandzkich można się najeść do woli nienajgorszym sushi i pysznym wędzonym łososiem. Na to akurat starcza nam czasu przed odlotem do domu.

#### * * *

   * [Galeria zdjęć](http://flickr.com/gp/mmakowski/8t2n07/)
   * [Mapa](http://goo.gl/maps/IzzFo)
