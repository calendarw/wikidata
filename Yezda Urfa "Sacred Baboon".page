Wiadomości o zespole Yezda Urfa próżnoby szukać w AMG. Amerykańskiej grupie, istniejącej od 1973 do 1981, pomimo licznych walorów (o których za chwilę) nie udało się podpisać kontraktu płytowego. Pierwszy album, "Boris" (1975), to wydane własnym sumptem demo, obecnie zupełnie nieosiągalne. Drugi, "Sacred Baboon" (1976), też początkowo planowali wydać samodzielnie, ale nie starczyło im funduszy. Dopiero w 1989 roku ich muzyką zainteresowała się mała wytwórnia Syn-Phonic i wydała płytę.

Styl prezentowany przez Yezda Urfa jest niewątpliwie oryginalny; słychać głównie podobieństwa do Gentle Gianta (wielogłosowa, kontrapunktyczna polifonia, sposób prowadzenia partii wokalnych, skomplikowane metrum i harmonia) i Yes (barwa głosu i maniera wokalisty, sekcja rytmiczna). Nazwa zespołu, tytuły utworów, absurdalne teksty a w końcu i sama muzyka świadczą o niejakim poczuciu humoru członków grupy.

Pierwszy utwór na płycie -- "Give'em Some Rawhide Chewies" -- rozpoczyna się od szybkiej melodyjki, która mogłaby się kojarzyć z jakąś dobranocką pokroju "Bolka i Lolka", gdyby nie nieortodoksyjna harmonia. Jeśliby ktoś jednak takie wrażenie odniósł, to poważniejszą chwilę zwątpienia przeżyje po kilku sekundach, gdy zmieni się metrum, a gdy wejdzie wokal nie będzie już miał wątpliwości z czym ma do czynienia. Powódź dźwięków i partie wokalne w kontrapunkcie dobrze ilustrują dalszą zawartość albumu. Początek następnego utworu -- "Cancer of the Band" -- to spokojna, archaiczna polifonia instrumentów dętych, jednak temat jest rozwijany, harmonia robi się coraz bardziej pokopana, aż zespół się rozpędza i tak zostanie już właściwie do końca: kontrapunkt panuje niepodzielnie, polirytmia i politonalność dawkowane są z wyczuciem, ale moment braku koncentracji może kosztować zagubienie się w lawinie dźwięków. Chwile wytchnienia pojawiają się jedynie przy okazji utworu czwartego ("Boris and his Three Verses" -- jedyny temat, który prowadzony jest dłużej niż dwie minuty) i w ostatnim ("3, Almost 4, 6 Yea") gdzie w środku utworu wmontowana została piękna partia gitary akustycznej z towarzyszeniem wiolonczeli. Później jednak wszystko wraca do zwariowanej normy... i album się kończy.
Yezda Urfa potraktowała rock progresywny -- bo rock progresywny to jest -- ekstremalnie: to, co w twórczości zespołów pokroju Gentle Giant czy Yes zdawało się być absolutną awangardą, przy dokonaniach tej grupy staje się jedynie nieśmiałym krokiem w stronę komplikacji rocka. Być może w całym tym wyrafinowaniu mało jest pięknych melodii i spokojnego prowadzenia frazy, ale ewidentnie nie o to w tej muzyce chodzi. Yezda Urfa to żywiołowy popis niespotykanej wirtuozerii i wyobraźni muzycznej.

Warto wspomnieć o jakości samego nagrania: nie jest ona niestety specjalnie dobra. Brzmienie kojarzy się trochę z nagraniami Soft Machine z końca lat 60, partie instrumentów są co prawda dość klarowne i nie zlewają się (przy tym rodzaju muzyki to niezmiernie ważne), ale perkusja nagrywana jest w dalszym planie, przez co całości trochę brak kopa.

Z dostępnością płyty też rewelacyjnie nie jest: można zamawiać na stronie wytwórni (http://synphonic.8m.com/), ale aktualnie nakład się wyczerpał; nowe tłoczenie planowane jest "w najbliższym czasie". Na samą myśl o tym, że jeden z najoryginalniejszych zespołów w historii rocka pozostaje praktycznie nieznany przez to, że żadna licząca sie wytwórnia płytowa nie była zainteresowana podpisaniem kontraktu, nóż się w kieszeni otwiera. Na marginesie, podobny los czekałby pewnie jedną z najlepszych dzisiejszych neoprogresywnych grup -- Echolyn -- gdyby nie możliwość zamawiania CD przez Internet.

Na koniec dobra wiadomość: w tym roku zespół powraca! Zagrają w lipcu na NEARfest. Ze strony festiwalu (http://www.nearfest.com/nearfest/lineup2004.asp?band=yezdaurfa&info=mp3s#yezdaurfa) pobrać można dwa utwory z płyty "Sacred Baboon" -- do czego wszystkich miłośników ambitnego rocka progresywnego gorąco zachęcam.
