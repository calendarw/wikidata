Wytwórnia Magna Carta kojarzona jest z ciężkimi i progresywnymi brzmieniami oraz wirtuozerią takich wykonawców jak Steve Morse, Liquid Tension Experiment czy Niacin. W wizerunek ten dość dobrze wpisuje się Tempest -- grupa co prawda folk-rockowa, ale poważnie traktująca ów "rock" w nazwie gatunku, który uprawia; słowem, prezentująca brzmienie dość ciężkie.

Płytę "Shapeshifter" otwiera bardzo energiczny "Tamosher" -- aranżacja szkockiej piosenki. Od razu słychać nowy element w brzmieniu zespołu: żeński wokal towarzyszący (skrzypaczka Sue Draheim). Efekt jest bardzo dobry, zwłaszcza, że harmonie wokalne też są jakby ciekawsze niż na poprzednich albumach. Więcej rewolucji już jednak nie ma (pomimo, że skład w porównaniu z "Balance" zmienił się diametralnie): bezbłędna, stylowa gitara elektryczna, skrzypce i bas bez rewelacji, ale solidne (może trochę lepsze niż dotychczas), znakomita mandolina, a perkusja... o perkusji później.
Po bardzo udanym kawałku otwierającym następuje niespecjalnie ciekawy utwór instrumentalny zatytułowany "Catalina Island". W ogóle kompozycje własne zespołu wypadają na tej płycie słabiej niż aranżacje melodii ludowych. Chlubny wyjątek stanowi "Carnival" -- piękna ballada, z cudowną grą Liefa Sorbye na mandolinie świetnie uzupełnianą gitarą akustyczną Ronana Carrolla; nota bene bardzo przypomina autentyczną balladę ludową. Ciekawostką jest też "Winter Night", jakby żywcem wyjęta z płyty "The Wood And The Wire" Fairport Convention. 
Najmocniejszą stroną albumu są jednak szybkie piosenki ludowe: "Byker Hill" i wspomniany już "Tamosher" -- grane i śpiewane z solidnym podkładem sekcji rytmicznej i przesterowanej gitary, nadającym muzyce odpowiedni ciężar. Doskonale też prezentuje się zamykająca płytę suita "Cruel Brother" (skojarzenia z "Cruel Sister" Pentangle są raczej nieuprawnione): zwroty wydarzeń w treści ballady bardzo ładnie odzwierciedla muzyka -- łącznie z tradycyjną zmianą trybu z dur na moll w momencie morderstwa -- zaś na deser grupa serwuje trzy świetne reele.

Jak zwykle jest się też do czego przyczepić (krytyka ta dotyczy zresztą nie tyle samej płyty, co całokształtu twórczości zespołu): po pierwsze, dają się zauważyć pewne niedostatki harmoniczne. Sporo jest równoległych interwałów, ale też progresje akordów nie zawsze są dobrze trafione. Po drugie (i ważniejsze): perkusja. Adolfo Lazo, jeśli w ogóle odchodzi od schematu "ósemki na hi-hacie + stopa na raz + werbel na dwa i cztery", to dlatego, że utwór nie jest na cztery. A przecież przykład Dave'a Mattacksa pokazuje, że nawet proste, folk-rockowe podkłady można grać w sposób ciekawy. To perkusja właśnie wydaje się być największym mankamentem tej płyty.

Album na pewno jest ciekawą propozycją dla miłośników skrzypiec, mandoliny i skali doryckiej na solidnych, rockowych podstawach, zniechęconych ostatnimi dokonaniami Fairport Convention, które bardziej się kwalifikują do pastoralnego popu niż folk-rocka. Członkowie Tempest jeszcze nie zapomnieli, jak się gra ostro.
