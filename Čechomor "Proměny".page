Zaczęło się od tego, że Jaz Coleman, znany głównie jako wokalista i klawiszowiec postpunkowo-nowofalowej grupy Killing Joke, przyjechał do Pragi koncertować. W hotelu, w którym się zatrzymał, skąpili na prawa autorskie za elevator music, więc zatrudnili Karela Holasa, żeby na skrzypcach przygrywał gościom jeżdżącym między piętrami. Colemanowi tak się spodobały ludowe melodie Holasa, że z miejsca, jeszcze zanim wysiadł z windy, zaproponował mu nagranie z orkiestrą symfoniczną. Tak na prawdę było zupełnie inaczej, ale równie dobrze mogło być właśnie tak -- w koñcu to Czechy.

W każdym razie efektem współpracy Colemana z folk-rockową grupą Čechomor, której członkiem jest Holas, jest płyta "Promeny". Coleman zaaranżował piosenki Čechomora na orkiestrę symfoniczną, którą dyrygował podczas występu w praskim Rudolfinum. Widok lidera Killing Joke we fraku i z batutą może wywołać lekki szok, jednak tym, co ze scenicznym imagem Colemana kontrastuje najbardziej, jest aranżacja: znakomicie, z wyczuciem i wyobraźnią poprowadzona partia orkiestry przypomina momentami podkłady folkowych kawałków Jethro Tull -- tyle, że jest znacznie bogatsza. W efekcie ludowe melodie Czechomora brzmią niezwykle miękko i uroczo. Nastrój płyty jest pogodny, w czym niemała zasługa tekstów, zwłaszcza, że dla Polaków język czeski ma miękki i ciepły charakter. Album nie ma słabych punktów, brzmi spójnie, lecz nie jest nużący, muzycy -- tak z Čechomora jak z Kolegium Czeskich Filharmoników -- wykonują swoją robotę bezbłędnie. W niektórych piosenkach ("Šimbolice") pojawiają się bardzo ciekawe podziały rytmiczne, które zainteresowałyby nawet zadeklarowanych fanów muzyki progresywnej. Całość wyjątkowo bezpretensjonalna i optymistyczna. Płyta idealna?

Jakby tego było mało, producenci postanowili słuchaczy uszczęśliwić bonusami. I tu się trochę przeliczyli. Spośród czterech dodatkowych utworów tylko kolęda "Tisic Andelù" jest znośna. Prócz niej dodano dwa radio-miksy, w których do znanych z płyty kawałków dograno elektroniczną perksuję i syntezatory, zupełnie nie pasujące do charakteru akustycznych, folkowych utworów. Na koniec jest też anglojęzyczna wersja tytułowej piosenki (bardzo ładnie zaśpiewana przez Colemana), w dość żenującym tłumaczeniu: treść mniej więcej się z oryginałem zgadza, ale tekst się nie rymuje, a przede wszystkim nie trzyma rytmu, w związku z czym do śpiewania zupełnie się nie nadaje.

Cóż, bonusów można nie słuchać, a główna zawartość płyty to propozycja idealna dla nie stroniących od brzmieñ symfonicznych miłośników folku. A tak na prawdę, to ten album spodoba się prawie każdemu.

[Čechomor, Jaz Coleman "Proměny", 2001, Venkov Records 016 685-2]
