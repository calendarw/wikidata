Na imprezę pod tytułem Progeny 2004 -- dzień pierwszy spóźniłem się ok. pół godziny; na sali w London Astoria było już jakieś piętnaście osób wliczając w to trio produkujące się akurat na scenie. Był to zespół Ars Nova zapowiadany jako "Japanese all-girl power prog trio", co brzmiało dość intrygująco. Organizatorzy przebąkiwali coś o wpływach ELP, mi muzyka Japonek nie przypominała niczego, co znałem dotychczas: zagrana była przyzwoicie, ale w utworach nie było słychać żadnego pomysłu ani celu. Ot takie granie dla grania. Bardziej od muzyki interesujący był image grupy. Za klawiszami stała anorektyczka z groteskowo wielką blond peruką, na basie grała pani jakby żywcem wyciągnięta z lat sześćdziesiątych, ale najbardziej intrygująca była perkusistka: z twarzy, fryzury, ubioru i sposobu poruszania się do złudzenia przypominała takiego chińskiego aktora filmów kung-fu, który nie wiem jak się nazywa, ale chyba jest znany. Być może zresztą to był właśnie on, bo pod koniec występu okazało się, że perkusistka jest jednak płci męskiej.
Nie zdążył jeszcze wybrzmieć ostatni akord, a już muzycy Ars Nova byli spakowani i zmykali ze sceny jakby właśnie uciekał im ostatni w tym roku samolot do Tokio.

Jako następny wystąpić miał bardzo znany gitarzysta z lat 60, David O'List. Istotnie, na scenie pojawił się starszy pan i zainstalował gitarę, przyszedł też nieco młodszy perkusista, ale po piętnastu minutach ekipa techniczna grzecznie wyprosiła seniorów ze sceny. Okazało się, że basista utknął w korku i występ odbyć się nie może. Cóż, w Londynie bóg komunikacji miejskiej jest jednym z bardziej liczących się bóstw.

W tej sytuacji na scenę wkroczyła Ummagumma -- zespół zajmujący się kowerowaniem wczesnych Pink Floydów. Jako że psychodelia na trzeźwo nijak mi nie wchodzi, udałem się do baru i poprosiłem o cannabis. Miły pan za kontuarem chyba nie do końca zrozumiał o co mi chodzi; w końcu wręczył mi litr cidera, który czym prędzej w siebie wlałem, bo już grać zaczynali.
Panowie (starsi, a jakże) z Ummagumma grali jak należy i pewnie gdyby nie świadomość, że po prostu odgrywają to, co czterdzieści lat temu Barret, Waters i inni skomponowali, podszedłbym do ich występu z większym entuzjazmem. Zwłaszcza, że byli na tyle sympatyczni że nawet zabisowali. Poza tym spore wrażenie robił klawiszowiec, którego zestaw instrumentów wyglądał, jakby pochodził z demobilu po armii radzieckiej -- jakieś krótkofalówki, pudełka, kable, pokretła i Fender Rhodes.

I w końcu nastąpił moment, na który czekałem. W długim, czarnym płaszczu i bejsbolówce z napisem C.U. na scenę wkroczył Bóg Gitary. Po krótkiej przerwie, w trakcie której technicy rozmontowali stanowisko radiooperatora za którym urzędował był klawiszowiec Ummagummy, rozpoczął się występ. Ku pewnej mojej konsternacji rozpoczął się od perkusyjnego loopa, który przypomniał mi, dlaczego nie kupiłem ostatniej płyty Jana Akkermana. Powem była recenzja, bardzo pozytywna zresztą, w której scharakteryzowano płytę "C.U." jako album z muzyką taneczną. Rzeczywiście, nowe utwory Akkermana nawiązują do tzw. muzyki klubowej; o ile jednak do płyty pewnie odniósłbym się dość krytycznie, o tyle na koncercie utwory te funkcjonują świetnie: prosty podkład perkusyjny, prosta partia basu i na tym funkowa gitara oraz charakterystyczne, Akkermanowskie pasaże. Co tu zresztą dużo opowiadać, w końcu Najlepszego Gitarzysty na Świecie słucha się doskonale, czego by nie grał. A tym razem w swoje nowe produkcje wmontował fragmenty "Hocus Pocus" i "Sylvia", tak że do pełni szczęścia zabrakło tylko bisu...

Kulminacją wieczoru miał być występ legendy kraut-rocka, Amon Düül. Na scenie pojawił się zakapturzony Władca Ciemności z gitarą basową, Cygan ze skrzypcami, dama, której płci nie byłem do końca pewien (to już drugi raz tego wieczoru!) i jeszcze kilku muzyków towarzyszących. Całość wyglądała dość podejrzanie, ale moje obawy nieco rozwiał widok lutni strojonej przez Cygana (okazało się, że oprócz skrzypiec gra też na gitarach i lutni właśnie). Dama zaprezentowała tradycyjne, niemieckie poczucie humoru ("chciałam zamieszkać w Londynie, ale tu jest za drogo!" po czym następuje wesoły rechot) i zaczęli grać. 
Równo z pierwszymi dźwiękami poczułem zapach dobitnie świadczący o tym, że z barmanem jednak można się w sprawie marihuany dogadać. Niestety, z tym miłym akcentem nieprzyjemnie kontrastowały doznania akustyczne: zespół wykonywał łupu-cupu bez ładu i składu, diva zawodziła niemiłosiernie, Cygan na skrzypcach fałszował a całość się kupy zupełnie nie trzymała. Publika -- za wyjątkiem kilku szczęśliwców ze skrętami w dłoniach wykonujących na środku sali wygibasy -- zaczęła dyskretnie przesuwać się ku wyjściu... chciałem zostać chociaż do jakiegoś utworu, w którym Cygan w końcu użyje tej pracowicie nastrojonej lutni, ale po czwartym kawałku (w którym głos dał Władca Ciemności) nie zdzierżyłem i biegiem opuściłem ów przybytek rozpusty.

I dobrze chyba zrobiłem, bo przygoda, która spotkała mnie w autobusie, którym wracałem do domu, była na pewno ciekawsza od popisu lutniowego. Autobus linii 15 (dość zatłoczony) jechał sobie spokojnie na wschód, aż w pewnym momencie ni z tąd ni z owąd przejechał na drugą stronę rzeki. To jeszcze nie było specjalnie dziwne, bo często zdarza się, że autobusy zmieniają trasy żeby ominąć remonty, korki itp. Dziwne jednak było to, że po przejechaniu rzeki autobus ruszył na zachód. Kierowca zdawał się być głuchy na prośby pasażerów, nie zatrzymywał się, nie otwierał drzwi, tylko jechał w -- było nie było -- kierunku przeciwnym do oficjalnej trasy. Po jakichś 20 minutach, w obliczu nasilających się protestów pasażerów, przyznał się, że zabłądził i oddał autobus w ręce ludu. Jechaliśmy więc dalej tak, że przed każdym istotnym skrzyżowaniem pasażerowie krzyczeli, w którą stronę autobus ma pojechać. Rozwiązanie było o tyle dobre, że większości zależało na powrocie na zaplanowaną trasę, tak więc za sprawą mechanizmów demokracji już po jakiejś pół godzinie od przekroczenia Tamizy autobus jechał tym samym mostem w przeciwną stronę. Do końca trasy każda prawidłowa decyzja kierowcy odnośnie skrętu czy też zatrzymania się na przystanku nagradzana była przez pasażerów gromkimi brawami.

A morał z całej historii taki, ze stanowczo należy liczyć się z bogiem komunikacji miejskiej.


Na deser trochę materiałów multimedialnych z koncertu. Uwaga: filmy (z jednym wyjątkiem) są bardzo marnej jakości.

1. Japanese power-prog trio:
http://mmakowski.homeunix.net/store/media/progeny_2004/MVI_0814.avi

2. Pink Floyd jak za dawnych, dobrych lat:
http://mmakowski.homeunix.net/store/media/progeny_2004/MVI_0839.avi

3. Bóg Gitary (w wersji średnio tanecznej):
http://mmakowski.homeunix.net/store/media/progeny_2004/MVI_0865.avi

4. Bóg Gitary w wysokiej jakości (75MB, ale warto -- zawiera firmowy pasaż Akkermana):
http://mmakowski.homeunix.net/store/media/progeny_2004/MVI_0887.avi

5. Władca Ciemności śpiewa:
http://mmakowski.homeunix.net/store/media/progeny_2004/MVI_0907.avi

6. Diva śpiewa:
http://mmakowski.homeunix.net/store/media/progeny_2004/MVI_0908.avi

