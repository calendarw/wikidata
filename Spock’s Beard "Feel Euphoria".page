Z obozu Spock's Beard dochodziły ostatnimi czasy dość niepokojące wieści. Spiritus movens grupy, wokalista i klawiszowiec Neal Morse dowiedział się od Boga, że -? choć bardzo tego nie chce -- musi zespół opuścić. Aby uświadomić sobie, co takie odejście może oznaczać, wystarczy przestudiować książeczkę do wydanej w 2002 roku płyty "Snow". Poza nielicznymi wyjątkami wszystkie zamieszczone na "Snow" piosenki zostały samodzielnie skomponowane przez Neala, a jedyny utwór, do którego nie przyłożył ręki ("Looking For Answers" perkusisty Nicka D'Virgilio) jest jednocześnie najsłabszy na płycie. Mniejszym zmartwieniem jest wokal, bo częste u Spock's Beard polifoniczne partie wokalne pokazują, że Neal nie był jedynym członkiem grupy, który umiał śpiewać. Ale brak głównego kompozytora i tekściarza mógł oznaczać koniec czołowego zespołu z nurtu nowej progresji.

Płyta wita nas niezbyt subtelnie utworem "Onomatopoeia". Ciężar tej kompozycji jest czymś w dotychczasowej twórczości Spock's Beard niespotykanym. Mocno przesterowana gitara grająca rytmicznie jeden akord, do tego stosowna perkusja i bas powodują, że gdyby tylko Nick, który przejął rolę wokalisty, raczył nieco bardziej wydrzeć ryja, mielibyśmy metal jak nic. Początek drugiego utworu ("The Bottom Line") daje do zrozumienia, że brzmienie parametalowe nie jest przypadkiem i należy przygotować się na pełną godzinę łojenia. Później co prawda utwór przekształca się w progresywną -- bo unikającą trywialnych harmonii i opartą na ciekawych podziałach rytmicznych -- balladę, ale początkowe wrażenie jest słuszne. Po takim wstępie dalsze kompozycje niczym specjalnym już nie zaskoczą, być może poza utworem tytułowym, w którym muzycy starają się przypomnieć o swoich wcześniejszych dokonaniach sonorystycznych i rozpoczynają efektem "bąbelków", czyli po prostu szybkimi pasażami zaprogramowanymi na syntezatorze Jupiter 8. Później jest przetworzony wokal, gwałtowne zmiany dynamiczne, a w końcu nawet typowa napierdalanka. Niespodzianką może być też R.E.M.-owskie brzmienie w refrenie "East Of Eden, West Of Memphis".
Album podzielony został na dwie części. W pierwszej umieszczono sześć samodzielnych utworów, dość zróżnicowanych i interesujących, może za wyjątkiem bardzo typowej ballady "Shinig Star". Drugą część stanowi skomponowana przez Nicka D'Virgilio suita p.t. "A Guy Named Sid". Skojarzenie z albumem "Snow", który sam stanowił opowieść o bohaterze nazywanym Snow właśnie, jest o tyle nieuprawnione, że jest to suita zupełnie innego kalibru. Przede wszystkim tekst nie opowiada historii, jest bardziej abstrakcyjny; w uproszczeniu mówi o tym, że rzeczony Sid robił ludziom źle, ale to dlatego, że z bliżej nie wyjaśnionych powodów jemu też było źle. Muzycznie ta część płyty jest mniej progresywna, choć ciężar pozostał. Utwór "Sid's Boys Choir" stanowi nieśmiałe nawiązanie do klasycznych Spock's Beardowskich wokalnych polifonii a cappella -- na szczęście bardziej udane niż wymęczone wstawki na "Snow". Godna uwagi jest też klasycznie zbudowana (zwrotka, refren, bridge, zwrotka, refren) ballada "You Don't Know", murowany kandydat na radiowy hit. Suita składa się z prostych, hard rockowych kompozycji i trudno oprzeć się wrażeniu, że jest słabsza od pozostałych pozycji na albumie.
 
Produkcji płyty trudno coś zarzucić, choć w przypadku "Feel Euphoria" nie występuje obecne przy "Snow" zjawisko sięgania po płytę w tym tylko celu, by, w oderwaniu od warstwy muzycznej, delektować się krystalicznym brzmieniem. Warto wydać parę złotych więcej na edycję specjalną albumu -- nawet nie ze względu na dwa bonusowe utwory czy na dodaną przez InsideOut Music płytkę z utworami innych wykonawców wydawanych przez tę firmę. Po prostu edycja specjalna dostarczana jest w bardzo ładnym pudełku.

Głos D'Virgilio jest bardzo dobry i idealnie wpasowuje się w styl nowych kompozycji grupy zaś o charakterze partii klawiszowych dotychczas decydował Ryo Okumoto, tak że w tych aspektach jakichkolwiek niedomogów nie ma. Można więc stwierdzić, że odchodząc Neal Morse zabrał ze sobą charakter dotychczasowych melodii i subtelność brzmienia. Co pozostało? Głównie frakcje ciężkie, czyli Dream Theaterowskie łojenie. Spock?s Beard wyszli z kryzysu obronną ręka: nie próbowali wskrzeszać ducha Neala w nowych kompozycjach, po prostu wykonali woltę w stronę progresywnego metalu, wykorzystując jednocześnie swoje dotychczasowe mocne strony: talent do dobrych melodii, kreatywność Ryo Okumoto, precyzyjną grę na perkusji Nicka i innowacje brzmieniowe.
Różnice w stosunku do poprzednich dokonań są jednak na tyle znaczne, że można mówić o narodzinach nowego zespołu. Zespołu, którego dalsze osiągnięcia warto będzie śledzić uważnie.

[Spock's Beard "Feel Euphoria", 2003, InsideOut Music IOMSECD126/IOMACD2059]
