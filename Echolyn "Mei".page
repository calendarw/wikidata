Echolyn (http://www.echolyn.com) już na albumie "Suffocating The Bloom" wykazywał tendencję do tworzenia suit i większych niż pojedyncze piosenki form muzycznych. Czteroletnia przerwa w egzystencji (1996-2000) wpłynęła nieco na brzmienie i charakter kompozycji zespołu: wydana w roku 2000 płyta "Cowboy Poems Free" wydaje się być mniej "progresywna", mniej polifoniczna od wcześniejszych dokonań; ogólnie rzecz biorąc, odrobinę bardziej mainstreamowa. Upodobanie do płynnego łączenia piosenek jednak pozostało.

Płyta "Mei" jest z jednej strony kontynuacją kierunku muzycznego obranego na "Cowboy Poems Free", z drugiej ostateczną realizacją inklinacji ku dużym formom. Album składa się z jednego, muzycznie bardzo spójnego, utworu. Przy uważnym słuchaniu można wyodrębnić dwanaście części; w początkowych daje się jeszcze dostrzec zarysy tradycyjnych rockowy piosenek -- są zwrotki i refreny -- jednak z biegiem czasu powtarzalnych elementów jest coraz mniej. Przeważać zaczynają partie instrumentalne, zaś fragmenty śpiewane płynnie, bez niepotrzebnych cezur, wtapiają się w całość kompozycji.
Siedmioro muzyków towarzyszących -- grają m.in. na skrzypcach, wiolonczeli, flecie i marimbie -- usłyszeć można jedynie w tle; brzmienie zespołu jest typowo rockowe, z mocno wyeksponowaną partią instrumentów klawiszowych (klasyczne, organowe brzmienia). To właśnie klawisze nadają charakter tej płycie: grają pierwszoplanową rolę od delikatnego fortepianu we wstępie po ściany dźwięku w środkowej części utworu. Typowych solówek instrumentów w zasadzie nie ma, pojawiają się za to bardzo ładne fragmenty polifoniczne, na ogół zaaranżowane na gitarę elektryczną, bas i klawisze.
Niezawodnie da się na płycie rozpoznać dwa znaki firmowe Echolyna: interesujące, rozbudowane akordy (piosenki grupy często sprawiały wrażenie, jakby były komponowane pionami, z linią melodyczną pełniącą rolę podrzędną wobec harmonii) i nietypowe podziały rytmiczne. Zespół umiejętnie operuje zmianami metrum, uzyskując efekt "parcia do przodu". Typowe 4/4 pojawia się rzadko.
Dodatkowym elementem spajającym płyty Echolyna były tematy przewodnie występujące w tekstach. Na "Suffocating The Bloom" był to przemysł muzyczny, na "As The World" refleksje nad różnymi okresami w życiu, na "Cowboy Poems Free" kultura USA w XX wieku. W przypadku "Mei" jest to typowo amerykański, znany z "On The Road" Kerouaca, motyw drogi.

Charakterystyczna dla Echolyna przystępność (pomimo formalnej komplikacji) muzyki na "Mei" nieco cierpi, ze względu na długość utworu; po prostu trudno zachować koncentrację przez niemal pięćdziesiąt minut w momencie, w którym brak jest wyraźnych podziałów między częściami a tematy muzyczne płynnie w siebie przechodzą. Pomimo monumentalności albumu, trudno powiedzieć, żeby było to opus magnum Echolyna. Brakuje nieco muzycznych fajerwerków znanych z płyt "Suffocating The Bloom" czy "As The World". Tym niemniej album ten stanowi dowód na to, że zespół wciąż się rozwija i kolejne płyty -- oby były -- mogą jeszcze niejednym zaskoczyć.

[Echolyn "Mei", 2002, Velveteen Records VR2009]
